==============
CORPVS HVMANVM
==============

:date: 2014-03-04 16:27

Corpus hūmānum quattuor membra habet: duo bracchia et duo
crūra. Bracchium membrum est et crūs membrum est. In
bracchiō est manus, in crūre pēs. Duae manūs et duo pedēs in
corpore hūmānō sunt.

In corpore ūnum caput est, nōn duo capita. In capite sunt
oculī et aurēs, nāsus et ōs. Super caput capillus est.
Capillus virōrum nōn tam longus est quam fēminārum. Suprā
ocluōs frōns est. Īnfrā oculōs genae sunt. Post forntem est
cerebrum. Quī cerebrum parvum habet stultus est. Ōs est
inter duo labra. In ōre lingua et dentēs īsunt. Dentēs sunt
albī ut margarītae. Lingua et labra rubra sunt ut rosae.

Hominēs oculīs vident et auribus audiunt. Homō quī oculōs
bonōs habet bene videt, quī oculōs malōs habet male videt.
Quī aurēs bonās habet bene audit, quī aurēs malās habet male
audit. Syra male audit, ea enim aurēs malās habet.

Caput est super collum. Sub collō est pectus. In pectore cor
et pulmōnēs sunt. In corde est sanguis, quī per vēnās ad cor
fluit. Color sanguinis est ruber. Īnfrā pulmōnēs est iecur
et venter. Inventre cibus est. Cor, pulmōnēs, iecur, venter
sunt viscera hūmāna.

Homō quī ventrem malum habet cibum sūmere nōn potest, neque
is sānus, sed aeger est. Homō sānus ventrem bonum, pulmōnēs
bonōs, cor bonum habet.

Medicus ad hominem aegrum venit eumque sānum facit. Medicus
est vir quī hominēs aegrōs sānat, sed multī aegrī ā medicō
sānārī nōn possunt.

Estne sānus Quīntus? Nōn est: pēs eius aeger est. Puer super
lectum iacet. Aemilia et Syra apud puerum aegrum sunt. Māter
apud eum sedet manumque eius tenet. Syra nōn sedet, sed apud
lectum stat. Quīntus iacet. Aemilia sedet. Syra stat.

Aemilia: "Ecce mālum, Quīnte."

Aemilia puerō aegrō mālum rubrum dat, neque is mālum ēsse
potest. Māter eī pōculum aquae dat.

Aemilia: "Bibe aquam modo!"

Māter caput quīntī sustinet, dum puer aquam bibit. Aemilia:
"Iam dormī, Quīnte! Dormī bene!"

Māter manum pōnit in fronte fīliī: frontem eius tangit.
Quīntus oculōs claudit atque dormit.

